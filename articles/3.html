<!DOCTYPE html>
<html lang="zh-Hant-TW">
<head>
  <meta charset="utf-8">
  <meta name="viewport" content="width=device-width, initial-scale=1, minimum-scale=1">
  <link rel="stylesheet" type="text/css" href="/zhuangzi/assets/style.css">
  <title>內篇　養生主第三 - 莊子</title>
</head>
<body>
<div id="container">
<h1>內篇　養生主第三</h1><p>吾生也有涯，而知也無涯。以有涯隨無涯，殆已！已而為知者，殆而已矣！為善無近名，為惡無近刑，緣督以為經，可以保身，可以全生，可以養親，可以盡年。</p><p>庖丁為文惠君解牛，手之所觸，肩之所倚，足之所履，膝之所踦，砉然響然，奏刀騞然，莫不中音，合於桑林之舞，乃中經首之會。文惠君曰：﹁嘻，善哉！技蓋至此乎？﹂庖丁釋刀對曰：﹁臣之所好者道也，進乎技矣。始臣之解牛之時，所見無非全牛者﹔三年之后，未嘗見全牛也﹔方今之時，臣以神遇而不以目視，官知止而神欲行。依乎天理，批大卻，導大窾，因其固然。技經肯綮之未嘗微礙，而況大軱乎！良庖歲更刀，割也﹔族庖月更刀，折也﹔今臣之刀十九年矣，所解數千牛矣，而刀刃若新發於硎。彼節者有閒，而刀刃者無厚，以無厚入有閒，恢恢乎其於游刃必有餘地矣。是以十九年而刀刃若新發於硎。雖然，每至於族，吾見其難為，怵然為戒，視為止，行為遲，動刀甚微，謋然已解，牛不知其死也，如土委地。提刀而立，為之而四顧，為之躊躇滿志，善刀而藏之。﹂文惠君曰：﹁善哉！吾聞庖丁之言，得養生焉。﹂</p><p>公文軒見右師而驚曰：﹁是何人也？惡乎介也？天與？其人與？﹂曰：﹁天也，非人也。天之生是使獨也，人之貌有與也。以是知其天也，非人也。﹂</p><p>澤雉十步一啄，百步一飲，不蘄畜乎樊中。神雖王，不善也。</p><p>老聃死，秦失弔之，三號而出。弟子曰：﹁非夫子之友邪？﹂曰：﹁然。﹂﹁然則弔焉若此，可乎？﹂曰：﹁然。始也吾以為其人也，而今非也。向吾入而弔焉，有老者哭之，如哭其子﹔少者哭之，如哭其母。彼其所以會之，必有不蘄言而言，不蘄哭而哭者。是遁天倍情，忘其所受，古者謂之遁天之刑。適來，夫子時也﹔適去，夫子順也。安時而處順，哀樂不能入也，古者謂是帝之縣解。﹂指窮於為薪，火傳也，不知其盡也。</p>
</div>
<nav id="navigator">
<span id="link-prev">前一章：<a href="/articles/2.html">內篇　齊物論第二</a></span>
<span id="link-next">後一章：<a href="/articles/4.html">內篇　人間世第四</a></span>
</nav>
</body>
</html>